# temporalismo

*appunti di un componimento sulla composizione*

> **narrazione** ‹nar·ra·zió·ne›
>
>s.f.
>
> 1. Esposizione, per lo più ordinata in funzione di determinate istanze di ordine stilistico o storico: *le n. epiche del Medioevo.*    
> 2. Parte dell'orazione secondo l'antica retorica: consisteva nell'esposizione obiettiva del fatto.
>
> ETIMOLOGIA Dal lat. *narratio -onis*, der. di *narrare* ‘narrare’    
> DATA sec. XVI.

> non è perché il cinema è un linguaggio che può raccontarci storie così belle,
è perché ce ne ha raccontate di così belle che è diventato un linguaggio.    
*Christian Metz*

> Un linguaggio, cioè una forma nella quale e per mezzo della quale un artista
può esprimere il proprio pensiero per quanto astratto, o tradurre le proprie
ossessioni…    
*Alexandre Astruc*

Se è vero che è solo il film narrativo a rispondere alle esigenze del pubblico,
almeno a livello di grandi masse, è tuttavia chiaro che il problema è reversibile,
dato che il gusto del pubblico è stato appunto educato alla narratività del cinema.
La questione, allora, non si fa più solo estetica o linguistica, ma si fa
direttamente sociologica e ideologica, investendo le ragioni di una politica
culturale che ha "voluto" che il cinema assumesse la narratività come codice
strutturante quasi esclusivo. E la ragione, almeno se ci si colloca in un'ottica
socio-ideologica, è che la narratività precostituisce meglio di ogni altra struttura
le modalità di percezione dello spettatore, facendone un itinerario regolato a
priori, e anche perché, nelle pieghe di un racconto che "catturi l'attenzione",
è più agevole far passare messaggi e valori senza incontrare la resistenza
attiva e critica dello spettatore.

> Il film è una successione di immagini, cioè un concatenamento lineare, nel
senso della lunghezza, di elementi che sono essi stessi messaggi globali proposti
a una lettura trasversale. L'intersezione dei due assi genera indeterminatezza.
uno dei modi di imposizione del senso consisterà nel ridurre l'incertezza
controllando contemporaneamente il contenuto di ciascuna inquadratura e l'ordine
del passaggio da un'inquadratura a un'altra, ma poiché il legame di simultaneità
e continuità è meno facile da governare che non i dati fondamentali del racconto,
l'articolazione della globalità e della linearità è uno dei punti di minor resistenza
della realizzazione filmica.    
*Pierre Solrin*

Nell'indagare sui metodi compositivi di Christopher Nolan, in particolare per
le opere *Memento*, *Inception* e *Dunkirk* mi sono imbattuto su diversi aspetti
di ossessione/riflessione attorno alle questioni di attenzione e percezione del
pubblico. Perché se si compone qualcosa, non è certo per sollazzare la propria,
ma l'attenzione altrui.

> Comporre è un gioco della memoria

ci insegnava Giorgio Nottoli, durante le lezioni di composizione elettroacustica
al Conservatorio S. Cecilia di Roma. E

> Comporre è scrivere una lettera ad uno sconosciuto

ci illuminava John Cage qualche anno prima.

Sono due questioni egualmente importanti: la *memoria* di chi scrive, nella sua
rete di relazioni con l'*esperienza* e la *coscienza*, ma soprattutto l'accesso
alla *memoria* dello *sconosciuto* a cui si scrive la *lettera* che potrebbe
essere scritta in un *linguaggio* anch'esso *sconosciuto* o che, azzardando,
può essere condivisa universalmente solo nel linguaggio puro della *memoria*
e quindi del *tempo*.

> Noi musicisti siamo sempre stati schiavi del tempo!

mi disse Mario Bertoncini su un palco poco prima di un concerto. Ora, il tempo ci ha
privato della presenza scenica di Mario, ma non della sua *memoria*. Ora capisco
meglio cosa voleva dire con la parola *schiavi*, non era una forma poetica, ma
la testimonianza di un uomo che ha provato con tutti i propri mezzi compositivi
a manipolare il tempo, la percezione di questo durante la vita delle sue opere,
la sua personale leva sulla nostra *memoria*.

Una delle questioni sollevate da Nolan è proprio attorno alle scelte operate dal
narratore nel raccontare una storia.

> Il cinema per sua natura è racconto, narrazione.    
*Juri Lotman*

Nel caso di *Memento* è il narrare stesso, oggetto narrativo, attraverso la memoria.
Il caso specifico è ricco di aneddotica, perché il film è basato su un breve racconto
scritto dal fratello di Christopher, Jonatan Nolan, *Memento Mori*, di cui però
all'epoca della stesura del film non c'era ancora traccia. Solo un racconto del
racconto, rivelato al fratello, ha innestato in questi l'ideazione di un film
sui principi narrativi del racconto.

Una narrazione parallela, una in prima persona ed una in terza persona, che condividano
e portino avanti, narrativamente, le stesse informazioni.

La natura del film, la narrazione, è inevitabilmente doppia, *Jurij Lotman* parla così di

> due tipi di narrazione… il primo tipo di narrazione produce il racconto verbale:
si forma con la progressiva combinazione di unità testuali fino ad ottenere una
catena narrativa.

Una catena di scene, momenti, in una successione organizzata costituisce senso e quindi
narrazione.

> Un secondo tipo di narrazione si può cogliere nella trasformazione

interna alla scena, nel flusso di momenti contigui

> in questo caso non si realizza una combinazione di segni in una catena, ma una
trasformazione dello stesso segno.

Il primo sistema narrativo si basa su regole di "montaggio" che stabiliscono una
struttura narrativa che

> si articola come sistema di passaggi figurativi da un nodo compositivo all'altro.
Il secondo sistema è basato su una narrazione ininterrotta che imita il flusso naturale
della vita.

In questi termini è evidente che la natura filmica pone come mezzo linguistico
peculiare il montaggio. In *Memento* il percorso narrativo è l'espressione di una
struttura estremamente articolata resa possibile da un progetto di montaggio
altrettanto sofisticato. Il percorso narrativo è al contrario, a chiarirlo, immediatamente,
è la prima scena del film, che nell'arte del montaggio, è un narrata con una semplicissima
riproduzione al contrario. È il manifesto del film: un uomo perde la memoria, vive
indicandosi certezze tatuandosele sul corpo e annotandole sul retro di fotograife istantanee.
Lo sviluppo al contrario di una di queste, dalla foto al bianco, al flash alla scena
da memorizzare, non nell'esperienza, incapace di assorbirne il senso, ma nei
bordi di una fotografia. Da quel momento, istante, la narrazione ripercorre, al contrario,
una storia senza memoria, un vuoto narrativo duplice, soggettivo ed oggettivo.

> È proprio nella misura in cui il film ha affrontato i problemi del racconto
che è stato condotto, lungo l'arco di vari brancolamenti successivi, a darsi un
insieme di procedimenti significanti specifici.    
*Christian Metz*

Nel presentare il problema della perdita della memoria al pubblico, l'autore sceglie
di alternare il punto di vista narrativo del personaggio, in prima persona, con
una narrazione oggettiva in terza persona. E per eliminare ogni rischio di incomprensione
utilizza due visioni diverse delle stesse informazioni filmiche: la narrazione
soggettiva avviene per immagini a colori, attraverso questo punto di vista si può
accedere alla memoria a lungo termine del protagonista, assimilando informazioni
che però sono veicolate dalla memoria del protagonista stesso. La narrazione
oggettiva procede per sequenze in bianco e nero, sequenze di puro film, dove non
ci sono contaminazioni di memoria, dove anche un'azione semplice come una telefonata
è resa oggettiva dal fatto che non si sente nulla provenire dal telefono, in una
forma di pura narrazione per immagini.

> in ogni racconto, l'imitazione resta contingente; la funzione del racconto non
è di "rappresentare" ma è quella di costituire uno spettacolo che ci resta ancora
assai enigmatico, ma che non può essere di ordine mimetico; la "realtà" d'una sequenza
non risiede nella serie "naturale" delle azioni che la compongono, ma nella logica che vi
si espone, vi si rischia e vi si compie… "ciò che succede" nel racconto dal punto
di vista referenziale (reale), è alla lettera niente; "ciò che avviene" è solo il linguaggio,
l'avventura del linguaggio il cui avvento non cessa mai di essere festeggiato.    
*Roland Barthes*

Nella schiavitù del tempo, una composizione musicale si scontra con gli stessi
artifici narrativi? Un brano informale, un brano di musica processo, utilizza il tempo
reale ai fini narrativi, il suono è quello che è in quel momento e niente di più.
L'articolazione compositiva, la grammatica, lo stile sono appartenuti alla progettazione
di quel momento sempre fluido che è la percezione, ne rendono la narrazione comprensibile
senza regole di "montaggio".

Il problema della scelta del punto di vista, uno per tutti, al cinema, molteplice
nel caso di un'opera sonora.
